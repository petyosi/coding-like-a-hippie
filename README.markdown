Употреба на open source практики в затворени проекти.
===================

Или какво можем да научим от старите хипари.  
------------

Всеки е виждал и чел за романтиката, която бушува в един проект с
отворен код. Белобради програмисти разделени от десетки хиляди
километри си говорят на неразбираем език в някой форум, изпращат си
файлове, които не знаем с коя програма да отворим и използват
инструменти със странни трибуквени имена, за които не сме
чували. Много от нас се чудят и маят... защо тези хора работят така?

В нашата лекция ще разкажем за предимствата на "демократичните"
методи, които стоят в основата на разработката на един такъв
проект. Един такъв работен модел има големи предимства, които можем да
използваме дори и когато кодът на проекта ни е затворен. Целта ни е да
дадем практически съвети за подобряването на един "класически" проект
със затворен код, където минимален брой хора имат достъп до кода на
проекта. Ще покажем как да "мислим" на езика на patch и diff, и как
видимостта на кода, която такъв тип разработка предлага помага за
подобряване качеството на работата ни. След това превключваме към
тежката артилерия - инструментите (git!) и практиките, които помагат
това да стане възможно. За финал ще послушаме The Doors и ще планираме
програмистка хипи сбирка за следващия July Morning.

**Христо Дешев** е преобладаващо .NET програмист, но често прави
  излети сред алтернативни среди. Любимо занимание му е
  колекционирането на инструменти за подобряване на крайния резултат
  при правенето на софтуер. Да, това включва различни програмни езици
  и платформи, технически и социални методи, автоматизация на всякакви
  процеси и какво ли още не. Специализацията е за насекомите!

**Петьо Иванов** програмира, когато всички други възможности за
  решаване на проблема са изчерпани. Последният му проект цели пълното
  и окончателно разрушаване и пре-изграждане на модната индустрия
  посредством високотехнологично оръжие, финансирано от крайно леви
  западноевропейски групировки.

